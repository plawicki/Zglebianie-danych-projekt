Silniki elektryczne zastępują coraz więcej elementów w samochodzie. Korbki od szyb, dźwignie foteli, otwieranie klapy bagażnika... długo można tak wymieniać. Co ciekawe - coraz chętniej wypierają również silniki spalinowe. Volkswagen dostrzegł w tym biznes. Czy nowy e-Golf podbije serca Polaków?
Rynek samochodów elektrycznych kuleje w naszym kraju szczególnie z jednego względu - Państwo niewiele robi, by zachęcić nas do inwestycji w samochód elektryczny. W przeciwieństwie do naszych sąsiadów. Dofinansowania, ulgi, bezpłatne parkingi… sporo tego, dlatego popyt na takie pojazdy nieśmiało rośnie. Volkswagen przygotował się na ecoboom i również w naszych salonach będzie można kupić elektryczne Volkswageny. Największe nadzieje są pokładane w e-Golfie, ponieważ nieźle radzi sobie w innych krajach. Coś więcej na jego temat?

PRAWIE JAK GOLF

Na pierwszy rzut oka wóz niczym nie różni się od zwykłego Golfa. Nieco nudne, ale całkiem ładne nadwozie, kompaktowe rozmiary oraz niezłe proporcje mówią same za siebie - to przybysz z Wolfsburga. Przy bliższym kontakcie okazuje się, że jednak coś jest nie tak. Przede wszystkim cena jest nieco przerażająca. Auto ma kosztować około 160 tys. złotych, a za tyle można mieć już choćby Mercedesa Klasy C. Po drugie - niebieskie wstawki w nadwoziu, nietypowe alufelgi oraz w pełni LEDowe oświetlenie sugerują, że to nie jest zwykły Golf. I tak też jest w rzeczywistości.

e-Golfa najłatwiej rozpoznać po oświetleniu do jazdy dziennej, które układa się na zderzakach w kształt litery C. Z tyłu próżno też szukać końcówki układu wydechowego. W końcu pod maskę trafił wyłącznie silnik elektryczny. Ale jak właściwie udało się zmieścić zupełnie nowy napęd w tym samochodzie? Przecież trzeba jeszcze gdzieś magazynować energię. Otóż okazało się, że platformę MQB, na której powstał Golf, stworzyli ludzie, którzy nie myśleli o zbliżającej się wypłacie. Zdecydowanie bardziej kręciło ich stworzenie czegoś fajnego. Dzięki temu płyta podłogowa Golfa jest w stanie przyjąć praktycznie dowolne źródło napędu.

Sam silnik elektryczny jest sprzężony z 1-biegową przekładnią połączoną z mechanizmem różnicowym. Całość zajmuje na tyle mało miejsca, że pod maską e-Golfa można urządzić imprezę urodzinową. Gorzej jest za to z bateriami. Zajmowanie bagażnika to kiepski pomysł, dlatego 264 ogniwa trafiły do przestrzeni w podłodze auta. Od spodu zostały też osłonięte płytą, by przejażdżka po polnej drodze nie skończyła się w serwisie. Efekt? Niski środek ciężkości uprzyjemnia jazdę, a praktyczność wnętrza jest taka sama, jak w zwykłym Golfie. Pytanie tylko, czy prócz eko-napędu kierowca dostaje coś jeszcze?

WYŻSZA PÓŁKA

Fakt, cena nie jest specjalnie kusząca, ale można ją zrozumieć. Przede wszystkim auta elektryczne zaczną tanieć, gdy zaczniemy je kupować. Tak samo było z hybrydami. Po drugie - producent twierdzi, że przejechanie e-Golfem 100km kosztuje dokładnie 7zł 11gr. Ja płacę za taki dystans ponad 60zł, ale nawet w porównaniu do oszczędniejszych aut spalinowych, zakup e-Golfa może się szybko zwrócić. Jest tu jednak jeden, drobny zgrzyt – rocznie trzeba przejeżdżać duże odległości. A o to akurat ciężko w pojeździe elektrycznym… I wreszcie po trzecie - wyposażenia e-Golfa mogą pozazdrościć podstawowe wersje znacznie bardziej luksusowych aut. Standardem jest choćby w pełni LEDowe oświetlenie zewnętrzne oraz system multimedialny Infotainment Discover Pro. Maniakom gadżetów spodoba się coś jeszcze.

e-Golf całkiem szybko potrafi zaprzyjaźnić się ze smartfonem. Po co? Odpowiedź jest bardzo prosta. Za pomocą telefonu można ustawiać ładowanie, a także temperaturę wnętrza. Dzięki temu zajęcie miejsca w aucie nie będzie szokiem termicznym - i to zarówno w zimie, jak i w lecie, ponieważ aplikacja steruje klimatyzacją i ogrzewaniem. Ale czas zejść na ziemię i spojrzeć na to auto realnym okiem.

PRĄD TEŻ PALIWO

Zastanawiałem się czy przy pierwszym kontakcie poczuję różnicę w stosunku do zwykłego Volkswagena Golfa. Odpowiedź przyszła bardzo szybko - nie. Samochód nie wygląda na pojazd z bajki o Jetsonach, a wnętrze nie ma nic wspólnego z kokpitem Dreamlinera. Ale szybko można zorientować się, że coś jest nie tak - wystarczy przekręcić kluczyk. Nie słychać silnika, a zamiast obrotomierza pracuje wskaźnik mocy jednostki elektrycznej. Pytanie jeszcze tylko jak to wszystko właściwie jeździ?

Urok elektrycznego napędu polega na tym, że nie trzeba czekać na moment obrotowy nieśmiało budzący się do życia. Pełne możliwości auta dostępne są od razu jak jedzenie w szwedzkim bufecie, dlatego każdy sięga po tyle mocy, ile potrzebuje. Efekt? e-Golf jeździ jak w grze komputerowej. Do 60km/h przyspiesza w 4.2s, a do 100km/h - w 10.4s, co jest typowym wynikiem w klasie kompaktowej. Największe wrażenie robi sposób uwalniania mocy - jest błyskawiczny, płynny oraz równomierny. Dzięki temu jazda po mieście jest czystą przyjemnością. A co z dalszą trasą?

Prędkość maksymalna została elektronicznie ograniczona do 140km/h, dlatego na autostradzie nie poszalejecie. Ale przynajmniej też nie otrzymacie mandatu. Producent wyliczył zasięg na maksymalnie 190km, choć w praktyce to sprawa dyskusyjna. Niskie temperatury znacznie osłabiają możliwości baterii, a pokonanie dużych odległości na jednym ładowaniu wymusza używanie ekonomicznych trybów jazdy. A wtedy auto nie jest specjalnie dynamiczne, ponieważ moc i moment obrotowy silnika zostają stłumione. Jednak baterię zawsze można podładować.

e-Golfowi wystarczy zwykłe gniazdko w domu, jednak czas ładowania będzie naprawdę długi - trzeba wygospodarować 13h. I garaż, bo ciężko ciągnąć przedłużacz z trzeciego piętra w bloku. Volkswagen oferuje jednak wsparcie w montażu specjalnej instalacji, która skraca uzupełnienie baterii do 8h. Najbardziej kuszące są jednak stacje szybkiego ładowania, które są w stanie naładować auto od 0 do 80% w zaledwie 30min. Ale jak to w życiu bywa - w Polsce nie ma ich za wiele...

W oszczędzaniu baterii pomagają za to tryby jazdy. Normalny oferuje pełne możliwości silnika. Z kolei eco oraz eco+ ograniczają moc, moment obrotowy i pracę klimatyzacji by zwiększyć zasięg. I to naprawdę czuć, bo e-Golf zaczyna reagować na pedał gazu zupełnie inaczej, choć wbicie nogi w podłogę i uruchomienie kick down zawsze uwalnia pełną moc. W końcu nigdy nie wiadomo kiedy okaże się przydatna na drodze. Ciekawostką są też poziomy rekuperacji. Cóż to takiego? Dzięki nim energia jest odzyskiwana. Wóz ładuje akumulatory przy każdym hamowaniu. Bez rekuperacji po puszczeniu nogi z pedału gazu wóz zachowuje się tak, jakby jechał na luzie. Dzięki odzyskiwaniu energii można sprawić, że elektryczny Volkswagena zacznie imitować hamowanie silnikiem i ładować akumulatory. Poziomami steruje się za pomocą wybieraka w miejscu dźwigni zmiany biegów, a ostatnie są na tyle intensywne, że włączają się światła stopu. Dzięki temu przy odrobinie wprawy e-Golfem można jeździć bez używania układu hamulcowego.

e-Golfem jeździ się szalenie łatwo i przyjemnie. Moc jest zawsze pod ręką, a cisza we wnętrzu zniewala. Zasięg samochodu na jednym ładowaniu jest już na tyle duży, że bez większych przeszkód można wybrać się poza miasto. Problem stanowią dopiero dalsze wyprawy, niewiele stacji szybkiego ładowania w Polsce oraz brak zachęty ze strony państwa. O ile w naszym kraju problemem dalej jest zbyt wysoka cena, to mimo wszystko śmiało można stwierdzić jedno - skoro Volkswagen zaczął inwestować w elektryczne modele, to e-samochody zbliżają się do nas wielkimi krokami.



Czytaj więcej na: http://www.autocentrum.pl/raporty-z-jazd/volkswagen-e-golf-przyszlosc-pod-napieciem/#ixzz3cZKdtPyp

Ciekawa stylizacja, optymalny stosunek mocy do masy i korzystnie skalkulowana cena czynią z Suzuki Address jedną z najbardziej atrakcyjnych propozycji w segmencie lekkich motocykli.
Nowelizacja przepisów i otwarcie dla posiadaczy praw jazdy kategorii B świata motocykli z silnikami do 125 ccm wywołało istne trzęsienie ziemi. Okazało się, że w Polsce nie brakuje amatorów jednośladów, którzy wykupili wszystko, co było dostępne - zarówno na rynku pierwotnym, jak i wtórnym. Można było spotkać się z opiniami, że rynek szybko się nasyci i po fali spektakularnych wzrostów sprzedaży przyjdzie stagnacja. Nic z tego. Padają kolejne rekordy. Polski Związek Przemysłu motoryzacyjnego podaje, że w  kwietniu zarejestrowano 3 564 motocykli - trzy razy więcej niż w analogicznym miesiącu ubiegłego roku i najwięcej od przeszło dekady. Blisko 71% z wymienionej liczby to maszyny z silnikami o pojemności do 125 ccm.
Początkowo Suzuki nie mogło zaoferować klientom zbyt wiele. Do wyboru mieli sporego Burgmana 125 za 17 500 zł oraz oryginalnego Van Vana za 15 900 zł. Brakowało klasycznego i taniego skutera – narzędzia, które pozwoli na sprawne przemieszczenie się z punktu A do punktu B, nie będzie trudne w eksploatacji i uciążliwe dla portfela.

Pod koniec ubiegłego roku, na salonie Intermot, zadebiutowała nowa generacja Suzuki Address. Przy pierwszym kontakcie zwrócimy uwagę na atrakcyjną stylizację i kompaktowe rozmiary jednośladu. Później wzrok pada na ładnie skrojone felgi oraz zintegrowane z owiewką kierunkowskazy. Katalog wyposażenia opcjonalnego umożliwia spersonalizowanie skutera z indonezyjskiej fabryki. Dostępne są zarówno okleiny w barwach zespołu z MotoGP, jak również bardziej stonowane naklejki, które podkreślają kształt owiewek. Komfort jazdy w chłodne dni można zwiększyć, wybierając niewielką szybę i osłony manetek.

Szkoda, że Suzuki przyoszczędziło na zegarku – coraz częściej spotykanym nawet w tanich skuterach. Czytelny panel wskaźników składa się z dużego prędkościomierza, wskaźnika poziomu paliwa oraz kontrolek świateł drogowych, kierunkowskazów i silnika. Check engine nie tylko informuje o awarii silnika. Szybkie pulsowanie żółtej kontrolki oznacza rozładowanie akumulatora. Brak prądu nie jest większym problemem, gdyż Address posiada zapasowy, nożny rozrusznik, który pracuje lekko i uruchamia silnik po pierwszym użyciu.

Pracy chłodzonego powietrzem singla towarzyszą wibracje - wyraźne, jednak nie irytujące. Priorytetem dla konstruktorów jednostki napędowej było zminimalizowania tarcia. Walczono z nim na różne sposoby - optymalizując pierścienie tłokowe, skracając fartuch tłoka, dopracowując pompę oleju czy stosując rolkowe popychacze zaworów. Ze 113 ccm inżynierowie Suzuki wycisnęli 9,1 KM przy 8000 obr./min oraz 8,6 Nm przy 6500 obr./min. Niewiele. Do granicznych, w przypadku lekkich motocykli, 15 KM sporo brakuje. Spojrzenie na Addressa przez pryzmat suchych liczb kończy się... miłym rozczarowaniem. Sprzęt waży tylko 97 kg. Oznacza to, że stosunek mocy do masy jest nie tylko lepszy niż w 12-konnym Burgmanie 125 (159 kg), ale bliżej do sportowych maszyn segmentu 125 (np. Hondy CBR 125R).

Odkręcamy gaz i po krótkiej chwili wahania - typowej dla bestopniowej przekładni CVT - Suzuki wyrywa do przodu. Powyżej 70 km/h dynamika spada. Deklarowana przez producenta prędkość maksymalna wynosi 95 km/h, co oznacza, że Address poradzi sobie także na podmiejskich obwodnicach. Oczywiście przy planowaniu manewrów z dużym wyprzedzeniem. Powyżej wspomnianych 70 km/h zajęcie miejsca na sąsiednim pasie nie zawsze jest łatwe. Katalogowe zużycie paliwa to skromne 1,96 l/100km. Rzeczywiste okazuje się bardzo zbliżone. Nawet przy dynamicznej jeździe przez jeden, niewielki cylinder trudno przepuścić więcej niż 2,5 l/100km.

5,2-litrowy bak zapewnia satysfakcjonujący zasięg. Jego niewielkie rozmiary ułatwiły zaprojektowanie pojemnej skrytki pod kanapą (20,6 l), która z powodzeniem mieści kask. Address poradzi sobie także z dwoma kaskami. Nawet jeżeli nie zmieszczą się pod siedzeniem, ich paski można zaczepić o ukryte pod nim uchwyty. Po zatrzaśnięciu siedziska będą chronione przed zakusami amatorów cudzej własności.

Address upora się też z bagażem. Do dyspozycji jest tylna platforma, która w testowanym egzemplarzu posłużyła do zamontowania akcesoryjnego, 30-litrowego kufra. Torbę z zakupami można schować pod kanapą lub zawiesić na haczyku na obudowie kierownicy. Obok znajdują się wgłębienia na drobne przedmioty. Nie posiadają klapek, co z jednej strony jest zaletą - można do nich schować butelki czy zwiniętą w rulon gazetę. Przewożenie bardziej wartościowych przedmiotów jest propozycją dla odważnych. Nikt nie zagwarantuje, że po wstrząsie towarzyszącym pokonywaniu dużej nierówności, zawartość otwartego schowka nie znajdzie się na asfalcie.

14-calowe koła, a przede wszystkim zawieszenie o krótkim skoku, dają o sobie znać podczas jazdy po zniszczonych drogach. Address wyraźnie informuje nawet o fakcie przejeżdżania po lekko zapadniętych studzienkach kanalizacyjnych. Ulic z betonowych płyt czy kocich łbów warto unikać. Na równych drogach podwozie wytrzymuje konfrontację z możliwościami silnika. Krótki rozstaw osi (1260 mm) i opony o szerokości 80 mm przekładają się na zwinność maszyny. Kto potrafi jeździć rowerem, z pewnością poradzi sobie z Addressem. Zaryzykujemy nawet stwierdzenie, że jazda skuterem jest łatwiejsza - nisko położony środek ciężkości zapewnia wyższą stabilność na zakrętach. Siodło znajduje się tylko 755 mm nad ziemią. W krytycznej sytuacji nawet niezbyt rosłe osoby będą w stanie podeprzeć się nogą. Każdy powinien też sobie poradzić z postawieniem lekkiego Addressa na centralną podporę.

Złożony z tarczy i bębna układ hamulcowy okazuje się tylko przeciętny. Brakuje mu czucia, a do sprawnego wytracania prędkości konieczne jest zdecydowane naciśnięcie na obie klamki. Najprawdopodobniej to celowy zabieg konstruktorów, którzy chcieli ograniczyć prawdopodobieństwo przypadkowego zablokowania kół. ABS nie jest oferowany nawet za dopłatą.

Na koniec najlepsze. Cena. 8500 zł oznacza, że Address jest jednym z korzystniej wycenionych skuterów z wyższej półki. Owszem, za połowę tej kwoty uda się kupić „chińszczyznę”. Trzeba wówczas pogodzić się z gorszymi osiągami, znacznie niższą jakością wykonania czy nieporównywalnie wyższą utratą wartości. Address oferuje jakość za rozsądne pieniądze. 



Czytaj więcej na: http://www.autocentrum.pl/technika/suzuki-address-atrakcyjna-propozycja/#ixzz3cZKhp05f

Dużo w ostatnim czasie było rozgłosu na temat zmian dokonanych w taryfikatorze mandatów oraz możliwości zatrzymywania dokumentu prawa jazdy w przypadku przekroczenia prędkości w terenie zabudowanym o więcej niż 50 kilometrów na godzinę. Rzeczywiście, są to tematy bardzo istotne, jednakże z zupełnym milczeniem głównych mediów spotkała się równie ważna zmiana obowiązującego prawa, a dotycząca odpowiedzialności sprzedawcy za wady rzeczy. Szkoda, bo przecież ciężko spotkać kierowcę, który nie borykałby się z usterkami w zakupionym pojeździe. Dlatego warto wiedzieć, co dokładnie rozumie się poprzez wadę rzeczy, jak również znać przysługujące kupującemu roszczenia z tego tytułu.
Przechodząc do tematu, dotychczas kwestie związane z szeroko pojętą sprzedażą towarów regulowały trzy ustawy: Kodeks cywilny, Ustawa o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny oraz Ustawa o szczególnych warunkach sprzedaży konsumenckiej oraz o zmianie Kodeksu cywilnego. W wyniku dostosowań do regulacji unijnych, uchwalono Ustawę o prawach konsumenta, która Kodeks cywilny zmieniła, zaś pozostałe dwie ustawy uchyliła. Zatem w chwili obecnej  kompleksowe uregulowanie sprzedaży na rzecz konsumentów oraz podmiotów nie będących konsumentami znajdują się w zmodyfikowanym Kodeksie cywilnym oraz Ustawie o prawach konsumenta.

Pierwsze i najistotniejsze, co się zmieniło, to definicja wady określona w art. 5561 Kodeksu cywilnego.

W chwili obecnej przez wadę rzeczy rozumie się:

brak właściwości, które rzecz tego rodzaju powinna mieć ze względu na cel w umowie oznaczony albo wynikający z okoliczności lub przeznaczenia,
brak właściwości, o których istnieniu sprzedawca zapewnił kupującego, w tym przedstawiając próbkę lub wzór,
jeżeli rzecz nie nadaje się do celu, o którym kupujący poinformował sprzedawcę przy zawarciu umowy, a sprzedawca nie zgłosił zastrzeżenia co do takiego jej przeznaczenia,
została kupującemu wydana w stanie niezupełnym.
Dodatkowo, w przypadku gdy kupującym jest konsument, na równi z zapewnieniem sprzedawcy traktuje się publiczne zapewnienie producenta, jego przedstawiciela oraz osoby wprowadzającej rzecz do obrotu,
Nieprawidłowość zamontowania rzeczy, jeżeli rzecz została zmontowana przez sprzedawcę, osobę za którą sprzedawca ponosi odpowiedzialność, lub w przypadku samodzielnego zmontowania rzeczy przez kupującego, jeżeli postąpił on według instrukcji otrzymanej od sprzedawcy.
Co z powyższego dla nabywcy pojazdu wynika? Przede wszystkim to, że wadą jest nie tylko popsuta skrzynia biegów, czy przeciekający bagażnik, ale również brak właściwości, o których zapewniał sprzedawca lub przykładowo producent w reklamie. Zatem kupujemy auto dostawcze, w którym zapewniono nas w reklamie emitowanej na zlecenie producenta pojazdu, że można nim przewieźć 1000 kg ładunku. W praktyce, już po zakupie okazuje się, że owszem, można przewieźć 1000 kg, ale tylko i wyłącznie pojazdem sprzedawanym w specyfikacji na rynek niemiecki, niedostępnym w Polsce.

W praktyce spotkałem się z przypadkiem, w którym sprzedawca przedstawił kupującemu pojazd demo, za znakomitym wyposażeniem uzupełniającym określoną wersję wyposażeniową. Po odbiorze zakupionego pojazdu klient poczuł się mocno rozczarowany, bowiem okazało się, że samochód nie posiada takich „szczegółów” jak reflektory ksenonowe, automatycznego włącznika świateł, czy wygodniejszych foteli. Sprzedawca nie uwzględnił reklamacji stwierdzając jedynie, że zakupiony pojazd jest sprawny oraz zgodny ze specyfikacją producenta. W obecnym stanie prawnym w takiej sytuacji oczywiście będzie można mówić o wadzie rzeczy sprzedanej – albowiem właściwości auta odbiegały od przedstawionego wzoru. Nowa definicja wady pozwala na skuteczne dochodzenie roszczeń w wielu jeszcze przypadkach – np. zakupu akcesoriów lub uniwersalnych materiałów eksploatacyjnych, które nie pasują do naszego pojazdu, w sytuacji w której informowaliśmy do jakiego pojazdu mamy zamiar akcesoria lub materiały zamontować, czy też przykładowo zakupu rzeczy, których użytkowanie w okresie zimowym jest mocno utrudnione, o czym nie zostaliśmy poinformowani (kłania się tu pewien model elektrycznego pojazdu marki premium).

W przypadku stwierdzenia wady, kupujący może po pierwsze złożyć sprzedawcy oświadczenie o obniżeniu ceny lub odstąpieniu od umowy. W takiej sytuacji sprzedawca może niezwłocznie i bez czynienia nadmiernych trudności wymienić rzecz na wolną od wad lub rzecz naprawić W przypadku braku takiej możliwości lub gdy naprawa spowodowała by znaczną zwłokę powinien zwrócić całą uiszczoną cenę, a kupujący może dodatkowo żądać zwrotu kosztów poniesionych w związku z zawarciem umowy sprzedaży. W niektórych sytuacjach możliwe jest również dochodzenie odszkodowania z tytułu utraconych korzyści w związku z wadą rzeczy (np. gdy pojazd miał służyć np. do zarobkowego przewozu towarów lub osób, a w związku z wadą rzeczy nie mogliśmy usług wykonywać).

Dodatkowo w przypadku wad prawnych (czyli jeżeli pojazd nie jest własnością sprzedawcy, lub jest obciążony prawem osoby trzeciej), jeżeli kupujący zmuszony jest zwrócić pojazd, może on żądać zwrotu wartości nakładów – w zakresie w jakim nie zostały mu one zwrócone i nie odniósł z nich korzyści. Czyli: kupujemy auto, które zostało obciążone zastawem, a sprzedawca nie poinformował nas o tym fakcie. Inwestujemy w pojazd, dokupując np. części eksploatacyjne, dokonując napraw. W międzyczasie zastawnik (uprawniony z tytułu zastawu) przejmuje pojazd na własność. Nie zwraca nam nakładów, które są poczynione w pojeździe. W takiej sytuacji sprzedawca powinien zwrócić nam ich koszty.

Po drugie kupujący może żądać naprawienia rzeczy lub jej wymiany na wolną od wad. W takim przypadku sprzedawca nie może zaproponować obniżenia ceny lub rozwiązania umowy, chyba, że usunięcie wad lub wymiana rzeczy jest niemożliwa, a w przypadku gdy kupującym jest przedsiębiorca, koszt wymiany lub usunięcie wady przewyższa cenę rzeczy sprzedanej.

Zmienił się również okres rękojmi. Obecnie wynosi on dwa lata. Termin liczy się nie od daty zawarcia umowy sprzedaży, a od wydania rzeczy kupującemu. W przypadku rzeczy używanych, gdy kupującym jest konsument, termin rękojmi może zostać ograniczony do roku.

Nowe przepisy weszły w życie w dniu 25 grudnia 2014 r. i znajdują zastosowanie do umów zawartych po tej dacie.

Podsumowując, obecne uregulowanie ochrony prawnej kupującego jest dostosowane do realiów rynku i w znacznej mierze uniemożliwia stosowanie nieuczciwych praktyk sprzedawców, polegających na wyzyskiwaniu niewiedzy kupujących, lub przerzucaniu na nich odpowiedzialności za uszkodzenie nabytej rzeczy. Dodatkowo przepisy wprost regulują rozwiązania pewnych kwestii, które do czasu wprowadzenia nowych przepisów w życie, były rozstrzygane w drodze wykładni stosowanej przez Sąd Najwyższy. W skrócie jest to duże ułatwienie dla kupujących.



Czytaj więcej na: http://www.autocentrum.pl/poradniki-dla-kierowcy/co-to-jest-wada-rzeczy-jakie-prawa-przysluguja-kupujacemu/#ixzz3cZKnNlch